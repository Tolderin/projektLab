2. Követelmény, projekt, funkcionalitás


A beadandó dokumentum egyfelől definiálja a projekt kereteit, másfelől leírja, hogy a megrendelő mit vár eredményként. Emiatt ezt a dokumentumot általában mind a megrendelői, mind a szállítói oldal látja és jóváhagyja.

Itt most a csapat feladata, hogy egyszerre próbálja mindkét oldal szempontjai figyelembevételével elkészíteni a sablonban definiált anyagot.

A követelmények között szerepelnie kell a fordítási és futtatási környezet specifikációjának is. Ez jelen esetben a kari felhőben (https://niif.cloud.bme.hu/ vagy https://fured.cloud.bme.hu/, "Windows 10 20H2 - JDK-Eclipse-WSU" sablon) rendelkezésre bocsátott virtuális gép. Figyelembe kell venni, hogy a fordításhoz és a futtatáshoz pusztán a JDK-ra legyen szükség (javac és java parancsok).

Az anyag egyik legfontosabb része a 2.2.2 Funkciók c. fejezet.

Ezt a szöveget általában egy hosszas, iteratív folyamat mentén egyeztetjük a megrendelővel. Ez írja le, hogy mi az a szakterület, amiben a projekt végre lesz hajtva, és mi az a működés, amit a rendszernek támogatnia kell, a megrendelő mit vár el a szoftverünktől, ezért sem szabad, hogy informatikai kifejezések legyenek benne. Itt a cél, hogy minél részletesebben leírjuk, hogy pontosan milyen funkciókkal fog rendelkezni a szoftver. Ami ebben nincs leírva, az vita tárgyát képezheti az elszámolásnál.

Példa: vegyünk egy banki rendszert. A leírás azokat a bankon belüli üzleti folyamatokat mutatja be, amikre a rendszerünknek támogatást kell biztosítania.


Jelen esetben a feladatunk, hogy a kiadott feladatleírást részletezzük. A kiadott leírás szándékosan nyitva hagy kérdéseket, amit itt rögzíteni kell.


Sem a leírásban, sem a szótárban nem szerepelhetnek számítástechnikai és informatikai szavak, kifejezések. 

Ne feledkezzünk el a fedőlapról és (az első) naplóról sem!

Javasolt munkamódszer:

·         Elsőnek azt javasoljuk, hogy a csapat ismerkedjen meg a munkanapló kitöltésének formátumával.

·         Ezt követően a Projekt terv fejezetet érdemes kitölteni, mert ehhez a csapatnak meg kell egyeznie dolgokban, és mindenkire szükség van.

·         Szintén, amíg mindenki ott van, érdemes megtervezni a munka felosztását és ütemezését.

·         Ügyeljünk arra, hogy nem lehet követelményeket meghatározni az áttekintés fejezet elkészítése nélkül.


·         Ügyeljünk arra, hogy nem lehet rendszertervet csinálni követelmények nélkül.